id: iam-statis
title: Iam satis fluxit cruor hostiarum
content: |
  Iam satis fluxit cruor hostiarum,
  Pristinae cessent holocausta legis&nbsp;;
  Christe, quos formas, meliora libant,
  Sacra ministri.
  
  Pingue libamen, novus et sacerdos.
  Orbe iam toto Deus immolatur&nbsp;;
  Se manu nostra litat incruento
  Funere Christus.
  
  O sacerdotum veneranda iura&nbsp;!
  Ceu vices Christi teneant, salutis
  Arbitri claudunt reserantque nobis
  Atria caeli.
  
  Omne pendentes scelus in statera,
  Cum reum solvunt, Deus ipse solvit&nbsp;:
  Cum ligant sontem, Deus ipse sontis
  Vincula nectit.
  
  Dum sacerdotes tua sacra tractant,
  Christe, fac sacris quibus applicasti
  Consonent mores, populique fiat
  Forma sacerdos.
  
  Luminis Splendor, Patris una proles,
  Christe, te pronus veneretur orbis&nbsp;;
  Qui sacerdotes per amoris almi
  Flamen inungis.
  Amen.
